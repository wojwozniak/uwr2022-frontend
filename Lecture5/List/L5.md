# Zadanie: Lista Zakupów (10p)

Twoim zadaniem na tej liście będzie stworzyć funkcje odpowiedzialne za działanie listy zakupów. Używać będziesz tylko JavaScriptu, jednak funkcje które napiszesz będą mogły być w przyszłości użyte do stworzenia pełnej frontendowej strony.

W ramach tego zadania nie musisz implementować komunikacji z użytkownikiem, wystarczy możliwość wywoływania funkcji z odpowiednimi argumentami.

Na wykładzie którego dotyczy ta lista nie omówiliśmy jeszcze składni **funkcji strzałkowych** (*arrow function*). Masz prawo używać tej składni w rozwiązaniu, pamiętaj jednak, że prowadzący ma prawo zapytać o różnice pomiędzy nią a metodami poznanymi na wykładzie. 

---

Do zadania jak zwykle przydać sie może [MDN](https://developer.mozilla.org/en-US/docs/Web/JavaScript/Guide). Dobrym źródłem nauki JavaScriptu jest także [javascript.info](https://javascript.info/) (pamiętaj jednak, że na pierwszym wykładzie omówiliśmy tylko część tematów). W zadaniu będzie dużo pracy z funkcjami i tablicami, przeczytanie [przeglądu funkcji](https://developer.mozilla.org/en-US/docs/Web/JavaScript/Guide/Functions) oraz [dostępnych metod w tablicy](https://developer.mozilla.org/en-US/docs/Web/JavaScript/Reference/Global_Objects/Array) może być pomocne.

W szczególności, warto zwrócić uwagę na `Array.prototype.push`, `Array.prototype.filter`, `Array.prototype.findIndex`, `Array.prototype.splice`, `Array.prototype.reduce`, `Array.prototype.map`, `Array.prototype.includes` i `Date.prototype.toDateString`.

---

Typowy produkt na liście składa się z *nazwy*, *liczby sztuk*, *daty w której produkt powinien być zakupiony* i *statusu* (zakupiony/niezakupiony). Dodatkowo, zakupione produkty mogą mieć ustawioną *cenę za sztukę*. Nazwa produktu **nie jest** unikalna, a data powinna być [obiektem daty](https://developer.mozilla.org/en-US/docs/Web/JavaScript/Reference/Global_Objects/Date). Dodatkowe pola mogą okazać się potrzebne w ramach implementowania kolejnych funkcjonalności.

Pamiętaj o tym, że ideą zadania jest to, by w przyszłości móc podłączyć napisane przez Ciebie funkcje do HTMLa. Dane wprowadzane w HTMLu często przychodzą jako napisy. Zadbaj więc o to, by nie sprawiło to żadnych problemów.

Lista produktów może być przechowywana w odpowiedniej zmiennej na górze pliku.

---

1. (1.5p) Każda napisana przez Ciebie funkcja powinna posiadać odpowiednie komentarze, napisane z użyciem [jsDoc](https://jsdoc.app/index.html).

    <details>
      <summary>Podpowiedź</summary>

      > Warto zapoznać się z dokumentacją jsDoc, w szczególności z [getting started](https://jsdoc.app/about-getting-started.html) a także z własnościami `@typedef`, `@property`, `@type`,`@param`, `@returns` i `@callback`.
    </details>
1. (0.5p) Dodaj możliwość dodawania nowego produktu do listy. Funkcja powinna zwracać `id` nowego produktu.
    <details>
      <summary>Podpowiedź</summary>

      > Zacznij od dodania nowej zmiennej przechowującej listę produktów. Użyj odpowiedniego słowa kluczowego (`let`, `var` lub `const`).
      > 
      > Następnie używając odpowiedniej składni zdefiniuj funkcję, która przyjmie odpowiednie parametry i doda nowy element do tablicy.
    </details>

1. (1p) Dodaj możliwość usunięcia elementu z listy. Pamiętaj, że nazwa produktu nie jest unikalna: musisz do produktu dodać nowe pole zawierające unikalny identyfikator. Na potrzeby tego zadania możesz założyć, że losowa liczba z odpowiednio dużego zakresu będzie zawsze unikalna.

    <details>
      <summary>Podpowiedź</summary>

      > Funkcja powinna jako parametr przyjmować `id` produktu który chcemy  usunąć.
      >
      > Należy również rozszerzyć metodę do dodawania produktu o funkcję generującą (pseudo) unikalne `id`. 
      >
      > Choć możliwe jest napisanie generacji `id` tak, by zapewnić, że będzie ono unikalne (i jest na to wiele mniej lub bardziej skomplikowanych sposobów), najprostszym sposobem wydaje się być wygenerowanie losowej liczby z odpowiednio dużego zakresu. Istnieje [wbudowana funkcja](https://developer.mozilla.org/en-US/docs/Web/JavaScript/Reference/Global_Objects/Math/random) która na to pozwala.
    </details>

1. (1p) Dodaj możliwość edycji nazwy/statusu/liczby sztuk/daty do której produkt powinien być zakupiony

    <details>
      <summary>Podpowiedź</summary>

      > Edycja może być jedną funkcją, może być to też wiele funkcji edytujących.
      >
      > Edycja, podobnie jak usuwanie, jako jeden z parametrów powinna przyjmować `id` produktu.
    </details>

1. (1.5p) Dodaj możliwość zmiany kolejności na liście produktów. 

    <details>
      <summary>Podpowiedź</summary>

      > Zastanów się najpierw, jak taka funkcjonalność mogłaby wyglądać w rzeczywistości. Zmiana kolejności może opierać sie na przyciskach góra/dół, może być liczbą wybieraną z listy, może być także zamianą dwóch elementów miejscami, a może być czymś zupełnie innym. Od tego, jak będzie to zaprojektowane zależeć będzie twoja implementacja.
      >
      > Przyjmij dowolną *sensowną* (tzn. taką którą możesz obronić) możliwość i zaimplementuj odpowiednią funkcję która pozwoli w jakiś sposób ustawić dowolny produkt na dowolnym innym miejscu.
    </details>

1. (1p) Dodaj możliwość sprawdzania które produkty powinny zostać zakupione dziś

    <details>
      <summary>Podpowiedź</summary>

      > Używając [dokumentacji](https://developer.mozilla.org/en-US/docs/Web/JavaScript/Reference/Global_Objects/Date) znajdź funkcje, które pomogą Ci wydobyć odpowiednie wartości dnia/miesiąca/roku zarówno z daty danego produktu jak i z daty dzisiejszej.
      >
      > Następnie użyj odpowiedniej funkcji tablicy by odfiltrować wyniki.
    </details>

1. (1.5p) Dodaj możliwość wprowadzenia ceny produktom które zostały zakupione, oraz możliwość sprawdzenia, ile wyniosły nas zakupy danego dnia.

    <details>
      <summary>Podpowiedź</summary>

      > Jest wiele rzeczy na które trzeba uważać w tym zadaniu. Jeśli status produktu można dowolnie zmieniać, może okazać się, że odznaczymy produkt któremu już wpisaliśmy cenę: należy zdecydować, co w takiej sytuacji powinno się stać z ceną. Może okazać się, że niektóre zakupione produkty nie mają wpisanej ceny: należy zdecydować, co powinna z nimi zrobić funkcja zwracająca sumaryczną cenę zakupów. Pomyśl o przypadkach brzegowych implementując tę funkcję.
      >
      > W celu wyznaczenia sumarycznej ceny, można skorzystać z funkcji tablicy, pozwalającej na jej "zredukowanie" do jednej wartości.
    </details>

1. (2p) Dodaj funkcję, umożliwiającą masowe formatowanie listy zakupów. 

    Funkcja powinna przyjmować listę `id`ków produktów które należy zmodyfikować, oraz funkcję modyfikującą.
    
    Format funkcji modyfikującej (jakie argumenty przyjmuje i jaką wartość zwraca) możesz ustalić sam, opisz to jednak w komentarzu.

    Chcielibyśmy, by w przyszłości możliwe było napisanie funkcji która przykładowo przewalutowuje ceny pojedynczego produktu (np. ze złotego na euro), a następnie podanie jej i listy `id` jako argumentów do napisanej przez Ciebie funkcji. Twoja funkcja, bez żadnych innych zmian, powinna przewalutować wszystkie produkty o danych `id`, wykorzystując do tego funkcję podaną jako parametr.

    <details>
      <summary>Podpowiedź</summary>

      > W JavaScripcie możliwe jest przekazywanie funkcji jako argumentu do innej funkcji. Taką funkcję nazywa się często `callback`iem.
      >
      > Istnieją funkcje tablicy pozwalające na wykonanie operacji na każdym jej elemencie, a następnie zwrócenie nowej, zmodyfikowanej tablicy. Teraz wystarczy tylko wykonać funkcję przekazaną jako parametr na elementach z odpowiednim `id` (a resztę elementów zostawić bez zmian).
    </details>
